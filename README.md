# Efectele crizei economice asupra turismului

## Sursa datelor

Analiza multivariată folosește un set de date alcătuit din șase variabile: rata șomajului, index produs intern brut cu bază fixă (2015=100), numărul de sosiri turistice raportat la populația anului aferent, rata de schimb valutar și index inflație cu bază fixă (2015=100). Intervalul de timp pentru analiză este organizat pe trimestre, acoperind perioada dintre primul trimestru din anul 2008 și ultimul trimestru al anului 2024. În cazul datelor lunare s-a aplicat conversie, prin operații de sumă și medie, pentru transformarea în date trimestriale. În cazul datelor anuale, adică pentru ponderea turismului în produsul intern brut s-au prelucrat prin convertirea în informații trimestriale prin pondere la produsul intern brut trimestrial, cu scopul unei distribuții cât mai veridice. Sursele de date includ informații extrase de pe Eurostat și INSEE.

## Preprocesare

Seria de timp corespunzătoare sosirilor vizitatorilor prezintă o influență puternică a sezonalității, ceea ce poate afecta negativ analiza multivariată. De aceea, pentru consolidarea acurateței s-a utilizat metoda „Seasonal-Trend decomposition using Loess”. Metoda STL separă eficient componentele care prezintă sezonalitate, componentele de trend și de zgomot ale seriilor temporale. În implementarea limbajului de programare R s-a aplicat opțiunea „periodic” pentru „s.window” cu scopul reflectării sezonalității recurente, după care eliminarea caracteristicii sezoniere se realizează prin metoda „seasadj()”, din care rezultă varianta desezonalizată „sosiri_desez”. Prin intermediul acestei transformări se reduce posibilitatea ca trăsătura sezonalității să afecteze relațiile dintre variabilele analizate.

## Metodologia multivariata

Ca pas inițial s-a utilizat preprocesarea datelor în format trimestrial, urmată de conversia în serii temporale. Cu scopul eliminării sezonalității se aplică descompunerea „Seasonal-Trend decomposition using Loess” și standardizarea pentru asigurarea compatibilității dintre variabilele analizate. Pentru verificarea staționarității fiecărei serii se folosește testul „Augmented Dickey-Fuller”, cu precizarea faptului că în situațiile necesare se utilizează diferențieri în cazul seriilor integrate.
Testul Johansen este folosit pentru evidențierea stărilor de echilibru între factorii economici și turistici pe o perioadă lungă de timp, iar datorită acestuia s-a remarcat o relație de cointegrare. Prin urmare, s-a luat în considerare structura relației identificate, împreună cu o constantă pentru a putea estima modelul VAR(1) și modelul VECM. Pentru stabilirea validității modelelor s-a apelat la teste diagnostic pentru următoarele scopuri: pentru autocorelare s-a utilizat testul Portmanteau, pentru detectarea heteroscedasticității reziduurilor s-a folosit testul ARCH, iar pentru validarea normalității s-a implementat testul Jarque–Bera. Modul de interacțiune dintre factorii analizați este realizat prin „Impulse Response Functions” și „Forecast Error Variance Decomposition”, care ilustrează răspunsul la impuls și descompunerea erorii de prognoză. Aceste două analize se aplică pe un interval de 12 trimestre. Totodată, influența dintre variabile este testată prin relațiile de cauzalitate Granger. În cele din urmă, modelul rezultat a condus la formarea unei prognoze legată de dinamica turismului pe un termen limitat de timp, în cadrul economic general.

